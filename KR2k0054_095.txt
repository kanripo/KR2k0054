# -*- mode: mandoku-view -*-
#+TITLE: 廣西通志
#+DATE: 2019-03-29 20:53:15.603435
#+PROPERTY: ID KR2k0054
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 95
<pb:KR2k0054_WYG_095-1a>¶
　　欽定四庫全書¶
¶
　　廣西通志卷九十四¶
¶
　　諸蠻¶
¶
　　歴朝馭蠻¶
¶
　　按司馬遷五帝紀唐堯南撫交阯三苖来賔帝舜¶
在位蠻夷率服禹貢要服之外曰荒服三百里蠻¶
謂去荒服三百里有天竺咳首僬僥跛踵穿胸儋¶
耳狗軹旁舂是謂八蠻也(天竺尚浮屠咳首男女雜聚以笑咳為謔僬僥¶
<pb:KR2k0054_WYG_095-1b>¶
人長三尺趨蹌卑蹙不為容止跛踵行立不正穿胸穿五色線以被胷前儋耳作大環貫耳垂肩三¶
寸殺狗釁輪曰狗軹比隣擊杵以聲相和曰旁春皆西南夷)二百里流謂有罪¶
者流之荒服去而不返也商伊尹正四方西南曰¶
甌越桂國(即今粤地)損子雕題漆齒(生首子則解而食之刺繡花紋以餙¶
額曰雕題俗嗜梹榔其齒皆黒日漆齒)商道衰而周太王亶父有翦¶
商之志泰伯逃之斷髪文身以開荆蠻周公相成¶
王南方有越裳氏以三象重譯而獻白雉曰道路¶
悠逺山川阻深故重譯而朝公曰徳不加焉則君¶
<pb:KR2k0054_WYG_095-2a>¶
子不饗其贄政不施焉則君子不臣其人吾何以¶
獲此賜也使者曰吾受命於吾國之黄耉曰久矣¶
天之無烈風雷雨意者中國有聖人乎有則盍徃¶
朝之周公乃歸之於王稱先王之靈以薦於宗廟¶
周徳復衰於是稍絶宣王中興南伐蠻方其後三¶
百四十餘年而楚子稱霸南併蠻越自是遂𨽻於¶
楚秦始皇帝使屠睢統五軍征蠻戮其渠帥蠻人¶
入叢薄中與禽獸處莫肯嚮秦者已而任囂略定¶
<pb:KR2k0054_WYG_095-2b>¶
蠻地置桂林南海象三郡徙謫徒亡命萬五千人¶
戌之天下叛秦尉佗自立為南越王魋結箕踞以¶
從蠻俗諸蠻地廣數千里有閩越甌越駱越甌駱¶
佗所謂裸國者也漢高帝初定天下厭兵釋佗弗¶
誅因王之武帝元鼎中誅併南越乃置蒼梧鬱林¶
等七郡為縣五十有六然粤地東北半𨽻楚與武¶
陵蠻接壤更置零陵郡縣官索嵗幣蠻不堪命輒¶
相率反伏波樓船之師嵗或再下其後百三十餘¶
<pb:KR2k0054_WYG_095-3a>¶
年而王莽簒荆州平林兵起諸蠻景附光武既除¶
莽亂以餘力討平之當是時雖置郡縣而蠻習殊¶
異語言不通男女野合饑則糾衆椎牛時出冦掠¶
詔徴任延為九真太守鑄田器教之耕稼始設婚¶
禮申明約束於是徼外蠻張游率種人内附封為¶
歸漢里君安帝初徼外蠻舉土内屬開境千八百¶
里桓靈之季四夷不賔谷永守鬱林招降烏滸蠻¶
十餘萬獻帝建安中徙交州治於廣信詔邊吏得¶
<pb:KR2k0054_WYG_095-3b>¶
建旄鉞授鼓吹以威蠻人昭烈繼統與吴分荆州¶
嶺表以南諸蠻之地悉撫而有之尋復屬吳孫權¶
遣中郎將康泰南使外番諸番之國界交廣間區¶
落連亘以百千計種類殊詭泰還作扶南風俗記¶
以獻晉武帝咸寧中徼外蠻入貢永嘉南渡宋齊¶
梁陳之間南北割據勤兵中原交州而外蠻獠荒¶
僻率棄而不有隋氏混一廓清嶺表置桂州總管¶
以刺史侯莫陳頴儀同劉方先後領之蠻酋李光¶
<pb:KR2k0054_WYG_095-4a>¶
仕李佛子莫崇等望風詣降大業五年西南夷入¶
貢盡納邊地囊括八方於斯為盛煬帝志求珍異¶
航浮日南兵屠林邑諸蠻乃復叛拒而中國亦敝¶
矣唐興鑒隋之禍分置五管經畧使綏静百蠻然¶
諸蠻或自為酋長擅誅死不通朝請天子簡重臣¶
鎮之諸所設牧令委寄山島中若懸疣控御失宜¶
則依險阻併黨援機毒矢以待將吏炎嶠瘴篁蜂¶
屯蟻附不可爬梳故當時所部咸謂之羈縻州峒¶
<pb:KR2k0054_WYG_095-4b>¶
朝廷禽獸畜之不深治也太宗貞觀初嶺南蠻馮¶
盎等迭相攻擊上用魏徵言遣李公淹持節諭降¶
髙宗儀鳳間始安蠻歐陽倩擁衆數萬入冦桂管¶
招討使裴懐古自詣其壁示以誠信羣蠻大悦遂¶
納欵徳宗貞元中西原蠻黄少鄉攻䧟邕管經畧¶
使楊旻裴行立請擊捕積二嵗竟無功妄奏斬獲¶
二萬以罔天子穆宗長慶初蠻叛如故詔以嚴公¶
素為嶺南經畧使公素疏請討賊祭酒韓愈上言¶
<pb:KR2k0054_WYG_095-5a>¶
臣謫嶺外熟知蠻情其酋無城郭宫室自謂峒主¶
狀服言語都不似人居常亦各營生急則負嵎走¶
險比緣守臣不得其人侵欺束縛致生怨恨蠻獠¶
之性易動難安或尋私仇或貪小利獸聚鳥散終¶
亦不能成事行立等邀功倖賞用兵以來殁傷疾¶
疫十人而九既不可盡誅徒縻饋餉臣實悼之前¶
所奏斬俘不下二萬人賊豈復有孑遺今轉滋盛¶
足明欺誣伏聞更以嚴公素經畧蠻事竊觀公素¶
<pb:KR2k0054_WYG_095-5b>¶
亦非撫御之才畧無勝算復請窮剿如此而嶺南¶
終無寧息之時也乃請三事一併邕容兩管為一¶
道我軍進止得藉聲援一以南征士馬不諳徑巢¶
瘴鄉羈旅人無鬬志若就近募充費不増而士皆¶
便習一察賊情形亦甚厭苦不如因改元赦其前¶
過當必散降因而撫之可安邉境上皆不納自是¶
之後右江諸郡嵗嵗苦兵陵遲至於五代劉隠僣¶
國獨據嶺表深結諸蠻偽署官號宋既受命乃克¶
<pb:KR2k0054_WYG_095-6a>¶
蕩平於是稽唐之制分晰其種落大者為州小者¶
為縣又小者為峒有知州權州監州知縣知峒又¶
有同發遣分發遣之屬謂之首領餘曰提陀猶言¶
百姓也其田計口授耕世世𨽻屬謂之田丁田不¶
可盡給則遂畜牧而轉徙無定居自渠長以下椎¶
髪跣足貴者衣斑布環牛革以財力課殿最茍利¶
所在不顧禮義父子分異父貧則質身於子出入¶
腰弓矢伏草射人得巵酒則捐軀報仇睚眦弗譲¶
<pb:KR2k0054_WYG_095-6b>¶
其法殺人者不死出金錢牛畜抵罪無以抵者任¶
剽掠有所擄獲因而予之否則沒為奴婢發徵期¶
㑹刻木為符緩則烏合急則瓦解俗尚悍梗不可¶
盡以中國之法治之猶羈縻勿絶而已太祖開寳¶
中蠻酋莫宏㬫遣使奉表内附求給印綬許之太¶
宗雍熙四年宜州蠻莫淮閬倡亂詔書招撫明年¶
撫水蠻䝉令扎等冦邉詔官其酋長以風諸蠻蠻¶
乃奉職真宗咸平中復入冦宜州守将逐捕得數¶
<pb:KR2k0054_WYG_095-7a>¶
十蠻械送京師上廷見而釋之已而復叛乃命供¶
奉楊守珍安撫使俞獻可等分路擊捕蠻依深篁¶
中時戰時却獻可等募山獠為嚮導設伏掩擊數¶
破之皆詣軍門納降守珍為稱詔㫖赦勿殺但歸¶
所掠貲畜與之要盟然諸蠻乃愈益驕横逆節萌¶
起窺伺中國仁宗慶厯中思恩蠻區希範廣源蠻¶
儂智髙相繼舉族反殺守臣稱帝制屠戮州邑千¶
里為墟此其最酷者也於是乃詔安撫使杜杞宣¶
<pb:KR2k0054_WYG_095-7b>¶
撫使狄青發荆揚卒數萬人先後討之逾年乃平¶
翰林承㫖張方平奏曰國家每偹契丹元昊不知¶
嶺外猺蠻接連交阯衝突疆宇患生肘腋儂氏之¶
亂主上為之旰食可為寒心今淮甸日益戍守而¶
嶺南卒無防禦是守堂奥而撤藩籬也乞下諸司¶
修治城堡簡士練甲以待緩急上從之英宗治平¶
初詔左右江諸州峒籍其壮丁聽帥司調遣神宗¶
熙寧中以章惇為察訪使招納諸蠻蠻皆相率納¶
<pb:KR2k0054_WYG_095-8a>¶
土願輸貢賦自梅山達於宜融諸州更置潯江等¶
堡比内地焉哲宗元祐中議者以為納土置吏經¶
費不貲諸蠻或稍叛去朝廷亦務休息乃復廢棄¶
徽宗崇寧五年帥臣王祖道黄忱等復議開邊收¶
復蠻峒四百五十有竒髙宗紹興時安撫使呂愿¶
中誘降諸蠻狑狼獠狪之屬三十一種得州二十¶
七縣一百二十五砦四十峒一百七十九凡置知¶
州各一令簿曹官提舉廵檢指揮之屬各如干人¶
<pb:KR2k0054_WYG_095-8b>¶
禁衛之士三千焉當是時州無租税諸所置官軍¶
嵗支餉廩數十萬皆仰給大司農而嶺外諸州蕭¶
然煩費矣又詔湖廣移賦以給之濬河通道千有¶
餘里飛芻航粟湖湘之民罷焉乾道而後諸蠻時¶
戢時肆寧宗嘉定間頗増築城堡然朝廷方苦女¶
直嵗議戰和未暇經制蠻事也而咸淳中天子播¶
越蠻乃復叛拒元移宋祚威振嶺南世祖至元十¶
四年遣阿爾哈雅下静江諸蠻部落凡百四十七¶
<pb:KR2k0054_WYG_095-9a>¶
户二十五萬来附詔以廣西𨽻湖廣行省二十九¶
年宣慰使烏克遜澤以蠻數為寇奏列營堡置屯¶
田成宗大徳間兩江蠻酋岑雄黄勝許嘯聚刦掠¶
詔湖廣行省進討郎中謝讓謂諸蠻之性但可懐¶
柔不宜力競寛法羈縻勿致跳梁可也若舎中國¶
有用之民争炎荒不毛之土雖盡斬俘將焉利之¶
因榜諭招撫泰定中諸猺復叛文宗至順初蠻數¶
冦邉順帝元統間蠻酋黄氏岑氏復搆亂俱詔湖¶
<pb:KR2k0054_WYG_095-9b>¶
廣行省募狼兵協討既平因使戍之自是五溪諸¶
蠻遂入於粤乃設管軍民長官司以土人渠長世¶
典其職至正末土官黄英衍乗中原之亂遂據太¶
平路岑伯顔據田州路諸溪峒悉從誘脅明太祖¶
定鼎遣湖廣行省平章楊璟移兵討之英衍伯顔¶
等懼乃率諸蠻詣降詔貰其罪改路為府設流官¶
監治焉璟還上問廣西左右江邉務璟曰蠻獠性¶
習獷悍難以文治當臨以兵上曰性習雖殊好生¶
<pb:KR2k0054_WYG_095-10a>¶
惡死則同吾聞忠信行於蠻貊何必兵也其善撫¶
之或謂諸蠻不知禮化宜遷其人内地可絶邉警¶
上曰彼不知禮教而遷之是重挑釁也誡勿輕動¶
二年蠻酋莫天䕶納欵五年諸蠻復叛乃以衛國¶
公鄧愈佩征南将軍印拜韓觀為都指揮副使帥¶
精騎萬人殱其衆明年盡平諸蠻得土州峒寨一¶
百一十七籍猺獞田得五萬一千三百十六頃輕¶
其租入以其田十當民之一増置流官然賦而不¶
<pb:KR2k0054_WYG_095-10b>¶
役洪武之季崇善土官趙暹龍州土官趙宗夀奉¶
議土官黄世鐵南丹土官莫金等俱叛詔拜楊文¶
為總兵官與韓觀協剿擒斬黄世鐵莫金等復業¶
者千六百餘家増置守禦所成祖永樂中宜州蠻¶
韋萬皇作亂命鎮逺侯顧興祖討之宣宗宣徳初¶
以總兵山雲副興祖討其餘黨覃公旺等蠻稍慴¶
服顧南土荒惡諸蠻不靖者累世英宗正統間則¶
有栁州蠻韋朝振代宗景泰間則有藤峽蠻侯通¶
<pb:KR2k0054_WYG_095-11a>¶
三侯大狗鄭昻孝宗𢎞治間則有古田蠻韋萬賢¶
武宗正徳間則有栁慶蠻韋朝宣穆宗隆慶間則¶
永安蠻李都堂潘勝喜神宗萬厯間則碎江蠻廖¶
金濫府江蠻黎福荘周星婆岑溪蠻潘積善懐集¶
蠻嚴秀珠相繼叛反此皆名為渠魁所過殘暴而¶
徒與衆多轉相煽播流刦四起又不可勝數也當¶
是時警報沓至天子集廷議躬親推轂其帥臣則¶
都御史韓雍新建伯王守仁督臣則殷正茂吳文¶
<pb:KR2k0054_WYG_095-11b>¶
華撫臣郭應聘等設畫方畧以次勦除而藤峽府¶
江八排十寨厥功偉焉自是善後諸䇿次第措舉¶
迄我¶
¶
　　本朝王師一麾千里嚮應稽角効順惟恐後時雖以¶
吳逆不軌弗從揺惑其他蠢獠如十排三疃八達¶
鄧横依其阻箐餂我戈矛自棄王服卒皆滅不旋¶
踵百年之間伏莽盡消窮陬絶壤與聞絃誦齒於¶
中土則自唐虞三代以来所未有也惟粤本荒裔¶
<pb:KR2k0054_WYG_095-12a>¶
三代而上率以徳服漢唐而後徒務羈縻終明之¶
世乃以力征譬之驕子始未嘗不置之懐抱而其¶
卒也非撻之流血其啼不止事勢之變漸積使然¶
曷足怪乎傳曰禮禁於未然之前而法施於已然¶
之後溯厥源流撫馭之權大畧可睹矣(節舊志參諸史)¶
¶
　　徵側徵貳¶
¶
　　漢史世祖建武十六年交阯女子徵側與其女弟¶
徴貳反徵側者麊泠縣雒将之女也有技勇嫁為¶
<pb:KR2k0054_WYG_095-12b>¶
朱䳒人詩索妻詩索故饒財交阯太守蘇定索幣¶
不得因以法誅之側忿盡散其貲里中遂反殺蘇¶
定旬日得數千人西畧地九真日南合浦蠻里皆¶
應之凡下六十五城自立為王都麊泠南海諸刺¶
史合兵擊不克數遣使告急詔長沙合浦交阯堅¶
壁守儲糧穀十七年上以中郎将馬援擊隴西羌¶
有功拜援為伏波将軍以段志為樓船将軍以劉¶
隆副伏波軍發長沙桂陽零陵蒼梧兵二萬人討¶
<pb:KR2k0054_WYG_095-13a>¶
之軍至合浦而志病卒詔援並將其衆援分兵偵¶
蠻窟道路悉得其要領於是鑿南塘通九真刋山¶
木為戰艦千五百艘與貳師軍水陸并進數與蠻¶
截戰皆破之明年春隆将前部援將後部分屯胥¶
浦㑹天寒霪雨隘險淤塞一騎不得進還報援援¶
曰此天贊也誡士卒各囊沙石鼓行而前羣蠻衆¶
至萬人皆徒跣挾梃弩大譟逐漢兵漢兵棄囊走¶
蠻以漢盡棄輜重皆空巢來争取而援乃獨将精¶
<pb:KR2k0054_WYG_095-13b>¶
兵萬餘人間道夜發舟行七百餘里師次浪泊晨¶
擊徴側軍徴側出不意南遁而貳師軍乃自南皆¶
㑹遮擊大破之斬俘凡一萬有竒徴側等僅以身¶
免援留交阯購徴側懸千金莫能得十九年正月¶
或告徴側徴貳亡匿金谿穴中乃大索九真谿峒¶
無功諸蠻說徴側曰漢購大王急今不出亦死無¶
功雖小聚衆數千人足以待漢且漢師老食盡無¶
以為也側然之乃與所部九真賊勝陽等潛出㨿¶
<pb:KR2k0054_WYG_095-14a>¶
居風援以竒兵追擊遂擒斬徵側徴貳傳級詣洛¶
陽餘黨皆降徙其豪三百餘人於零陵搜獲器甲¶
七千四百四十事燬銅鼓銅馬鑄為銅柱二立林¶
邑南七十里銘曰銅柱折交阯滅交人震慴援為¶
開示威信如舊約更置望海太康等縣嶠南悉平¶
¶
　　區憐¶
¶
　　順帝永和二年象林蠻區憐率衆數千人攻縣燒¶
城寺殺長吏交阯刺史樊演發交阯九真兵萬餘¶
<pb:KR2k0054_WYG_095-14b>¶
人救之兵士憚逺役反攻州郡㑹侍御史賈昌使¶
在日南并力討之不利圍嵗餘糧乏帝以為憂召¶
百官問方畧皆議遣大将發荆揚兖豫四萬人赴¶
之從事中郎李固駮曰若荆揚無事發之可也今¶
二州盜賊盤踞武陵南郡未輯長沙桂陽數被徴¶
發如復擾動更生他變其不可一也又兖豫之人¶
卒被徴發逺赴萬里無有還期詔書廹促必致叛¶
亡其不可二也南州水土温暑加有瘴癘致死亡¶
<pb:KR2k0054_WYG_095-15a>¶
者十必四五其不可三也逺渉炎疆士卒罷勞不¶
復堪鬬其不可四也軍行三十里為程而去日南¶
九千餘里計人稟五升用米六十萬斛不計將吏¶
驢馬之食費便若此其不可五也設軍到所在死¶
亡必衆不足禦敵當復更發此其割心腹以備四¶
支其不可六也九真日南相去千里發其吏民猶¶
尚不堪何况乃苦四州之卒以赴萬里之艱哉其¶
不可七也前中郎将尹就討益州叛羌益州諺曰¶
<pb:KR2k0054_WYG_095-15b>¶
虜來尚可尹來殺我後就徴還以兵付刺史張喬¶
喬因其將吏旬月之間破殄寇虜此發將無益之¶
効州郡可任之騐也宜更選有勇畧仁恵任将帥¶
者以為刺史太守還募蠻夷使自相攻有能反間¶
禽其渠帥許以封侯之賞故并州刺史祝良性多¶
勇決張喬前在益州有破虜之功皆可任用宜即¶
拜良等便道之官於是四府悉從固議即拜祝良¶
為九真太守張喬為交阯刺史喬至開示慰誘並¶
<pb:KR2k0054_WYG_095-16a>¶
皆散降良到九真單車入賊中設方畧招以威信¶
區憐感泣率所部来降凡數萬人為良築起府寺¶
由是嶺外復平¶
¶
　　李賁¶
¶
　　梁史李賁交阯人武帝大同辛酉交州刺史蕭諮¶
以殘暴失衆心時賁監徳州因連結諸州豪傑俱¶
反自稱越帝置百官改元大徳諮與髙州刺史孫¶
冏新州刺史盧子雄將兵擊之觸瘴熱死者十七¶
<pb:KR2k0054_WYG_095-16b>¶
潰而歸詔遣梁州刺史楊㬓討之㬓以陳霸先為¶
前鋒至交州賁悉衆來拒數敗北奔嘉寧城丙寅¶
九月賁復帥衆自獠中出屯典澈湖大造船艦充¶
塞湖中衆軍憚之頓湖口不敢進霸先謂諸将曰¶
我師已老将士疲勞且孤軍無援入人心腹若一¶
戰不㨗豈望生全今藉其屢奔人情未固夷獠烏¶
合易為摧殄正當共決死力取之無故停留坐生¶
賊計時事去矣諸将皆黙然莫應是夜江水暴起¶
<pb:KR2k0054_WYG_095-17a>¶
七丈注湖中霸先勒兵乗流先進衆軍鼓譟俱前¶
賁衆大潰竄入屈獠峒中戊辰三月兵圍屈獠峒¶
禽賁斬之餘黨盡降¶
¶
　　李光仕¶
¶
　　隋史李光仕桂州俚帥也開皇丁巳二月光仕舉¶
兵作亂帝遣上柱國王世積及前桂州總管周發¶
尚討之光仕戰敗帥勁兵走保白石峒法尚襲獲¶
賊黨家口其來降附者輒以妻子還之居旬日降¶
<pb:KR2k0054_WYG_095-17b>¶
者數千人光仕衆潰而走追斬之¶
¶
　　歐陽倩¶
¶
　　歐陽倩始安獠也武后長安癸夘擁衆數萬攻陷¶
州郡詔以裴懐古為桂州都督仍充招討使懐古¶
纔及嶺上飛檄示以禍福賊頗解散懐古至則單¶
車赴賊巢倩聞懐古至愕不知所為乃擐甲出逆¶
且遣其黨往偵之果無伏騎乃釋甲羅拜曰某等¶
充山獠為吏侵逼故舉兵自救耳懐古因索酒與¶
<pb:KR2k0054_WYG_095-18a>¶
倩酣飲開誠曉譬具道朝廷威愛極歡而去翌日¶
倩悉獻所掠漢貲物相從降者數萬人¶
¶
　　黄乾曜梁崇牽¶
¶
　　唐書西原蠻居廣容之南邕桂之西有黄氏居黄¶
橙峒其地西接南詔至德初首領黄乾曜與陸州¶
武陽朱蘭峒蠻皆叛推武承斐韋敬簡為帥僭號¶
中越王廖殿莫淳真崇鬱等各僭稱王聚衆二十¶
萬緜地數千里置官吏攻桂管十八州焚廬舎掠¶
<pb:KR2k0054_WYG_095-18b>¶
士女更四嵗不能平乾元初遣中使慰諭諸首領¶
赦罪約降環古等州首領方子彈羅承韋等請出¶
兵討承斐等自劾一嵗中歴戰斬乾曜崇鬱殿淳¶
等七人承斐等以餘衆面縛詣桂州降悉縱釋之¶
大厯中夷獠梁崇牽者復與其種落張侯夏永等¶
連兵攻陷城邑崇牽自號平南都統經畧使元結¶
等皆僑治藤梧容州刺史王翃以私財募兵斬賊¶
帥歐陽珪復詣廣州請節度使李勉移牒諸州揚¶
<pb:KR2k0054_WYG_095-19a>¶
言出兵援助翃與義州刺史陳仁瓘藤州刺史李¶
䁱庭結盟進討鏖戰破賊擒斬崇牽悉復容州故¶
地捷聞詔更置順州其黨覃問遁去翃遣将李寔¶
等分討鬱林諸州㑹哥舒晃反悉師援廣州問因¶
合衆乗間來襲翃設伏擊擒之¶
¶
　　黄少卿黄少度¶
¶
　　黄少卿者亦黄峒首領貞元十年攻邕管經畧使¶
孫公器請發兵窮討不許命中使招諭之不從俄¶
<pb:KR2k0054_WYG_095-19b>¶
陷横潯貴等四州少卿子昌沔趫勇前後陷十三¶
州邕管招討經畧使陽旻與戰破之元和初邕州¶
擒其别帥黄承慶明年少卿等歸欵拜歸順州刺¶
史未㡬復叛又有黄少度與别部黄昌瓘冦陷賔¶
巒二州十一年攻欽横二州邕管經畧使韋悦破¶
走之是嵗復屠巖州斐行立為桂管觀察使輕其¶
軍弱請發兵盡誅叛者彌更二嵗間有斬獲不克¶
自是邕容兩道殺傷疫疾死者十八當時莫不咎¶
<pb:KR2k0054_WYG_095-20a>¶
之長慶初經畧使嚴公素復請討黄氏兵部侍郎¶
韓愈建言請因改元赦罪宣諭不納後黄賊更攻¶
邕州刺史崔結擊破之昌瓘遣其黨陳少竒等二¶
十人歸欵請降敬宗許之¶
¶
　　莫淮閬¶
¶
　　宋史太宗雍熙四年南丹州蠻莫淮閬作亂詔服¶
之淮閬有牛逐水草至河池為牙校周承鑒所得¶
淮閬遣人取之數四弗還淮閬怒領鄉兵刼承鑒¶
<pb:KR2k0054_WYG_095-20b>¶
家財盡驅縣民牛畜以歸遂誘羣蠻為冦時知宜¶
州侯汀無備詔發諸州兵進討汀坐免官兵未至¶
賊悉遁去招諭宜融栁州百姓及蠻畧人户曰朕¶
託兆庶之上照臨所暨撫養是均矧於遐方尤所¶
軫慮昨以知宜州事侯汀失於綏緝恣吏侵牟致¶
滋邉冦騷動閭里䖍劉士庶及興師討伐畏威竄¶
逃朕以起戎召釁職由於汀爰舉國章削其官秩¶
爾等宜體予含垢革乃前非安土厚生保境延世¶
<pb:KR2k0054_WYG_095-21a>¶
或尚恣於陸梁當盡剿其族類自是不復為冦¶
¶
　　區希範¶
¶
　　環州蠻區希範者思恩人也桀黠頗知書嘗舉進¶
士試禮部真宗景徳中與其叔正辭應募從官軍¶
討安化州叛蠻既而希範擊登聞鼓求録用事下¶
宜州而知州馮伸已言其妄編管全州正辭亦嘗¶
自言功不報二人皆觖望希範後遁歸與正辭率¶
其族人區丕績往依白崖山酋䝉趕謀為亂将殺¶
<pb:KR2k0054_WYG_095-21b>¶
伸已且曰若得廣西一方當建為大唐國㑹有日¶
者石太清至因使之筮太清曰君貴不過封侯乃¶
令太清擇日殺牛建壇場祭天神推趕為帝正辭¶
希範皆北嚮再拜謂受天命以區丕績為宰相餘¶
皆偽立名號補置四十餘人慶厯四年正月十三¶
日率衆五百破環州刦州印焚其積聚以環州為¶
武城軍又破帶溪砦下鎮寧州及普義砦有衆一¶
千五百宜州捉賊使李徳用出韓婆嶺擊却之前¶
<pb:KR2k0054_WYG_095-22a>¶
後斬獲甚衆俘偏将二希範懼入保茘波峒間出¶
拒官軍朝廷下詔購之明年轉軍使杜杞大引兵¶
至環州使攝官區&KR1385;進士普子華宜州校吳香誘¶
趕等出降殺馬牛具酒紿與之盟置曼陀羅花酒¶
中飲者皆沉醉推仆後廡下比暮始覺驚走而門¶
有守兵不得出遂擒之後數日又得希範等凡獲¶
二百餘人誅七十八人餘皆配徙乃醢希範賜諸¶
谿峒繪其五藏為圖傳於世餘黨悉平¶
¶
<pb:KR2k0054_WYG_095-22b>¶
　　䝉承貴¶
¶
　　撫水州蠻䝉承貴真宗祥符中數冦宜融州畧詔¶
以曹克明為安撫使俞獻可為轉運使王文慶馬¶
玉楊守珍等為都監發潭州兵五千人討之上以¶
蠻獠異類攻剽常理不足以剿絶且道險難進敕¶
克明等設方畧攝其酋長但索所掠生口因而撫¶
之克明獻可言蠻人去冬冦天河今又鈔融州諸¶
砦剽刦官舎累以詔㫖宣諭曾不悛革臣請便宜¶
<pb:KR2k0054_WYG_095-23a>¶
掩擊從之乃與守珍等分路進擊兵次黄泥嶺承¶
貴守要害悉衆拒官軍克明召山獠嚮導賈勇而¶
進自辰至午大潰其黨因追襲至中房前村殺傷¶
甚衆縱火焚其室廬積聚自此恐懼竄入山谷乃¶
縁龍江南岸而東㑹日暮過石峽隘險士不并行¶
蠻復連弩北岸克明遣猛士步涉與闘至即走砦¶
又設伏砦外是夜蠻衆大集遇伏發内外合擊斬¶
俘無算乗勝搜山悉得馬牛享士卒於是曉諭恩¶
<pb:KR2k0054_WYG_095-23b>¶
信許以改過承貴面縛詣降克明數責之且犒以¶
牛酒皆俯伏謝罪及聞詔㫖赦令勿殺莫不泣下¶
北望稱萬嵗乃㰱猫血立誓自言奴山摧倒龍江¶
西流不敢復叛凡納器甲五千數願遷處漢地者¶
七百餘口請改州縣名以固歸順之意詔從之¶
¶
　　儂智髙¶
¶
　　儂智髙者廣源州蠻也州在邕州西南鬱江之源¶
雖𨽻邕管而服役於交阯初儂全福知儻猶州儂¶
<pb:KR2k0054_WYG_095-24a>¶
當道知武勒州已而全福殺當道并其地當道有¶
女弟曰阿儂全福納之交阯怒舉兵執全福及其¶
子智聰以歸阿儂亡去嫁商人生智髙年十三殺¶
其父商人乃曰天下豈有二父耶因冐儂姓與母¶
奔雷火峒其母又嫁儂少卿久之智髙復與母出¶
據儻猶州交阯攻㧞儻猶州執智髙智高故狡獪¶
能屬文嘗舉進士不第既就執曰奈何斬謀士因¶
釋之使知廣源州領雷火頻婆諸峒又使兼知思¶
<pb:KR2k0054_WYG_095-24b>¶
浪州事居四年内怨交阯襲據安徳州僭稱南天¶
國改元景瑞仁宗皇祐元年冦邕州明年交阯發¶
兵討之不克廣西轉運使蕭固遣邕州指使开贇¶
往使交阯為智高所獲釋其縛問贇曰唐棄安南¶
宋罷戍卒非智不及願不奢也而荆南兵力弱也¶
贇曰王者不臣異俗知其寘頑莫革不足以重勞¶
百姓故且休之荆南諸郡於朝廷疆宇特邉鄙之¶
末耳然而帶甲百萬粟支十年天子仁聖神武億¶
<pb:KR2k0054_WYG_095-25a>¶
兆歸心耝耰棘荆皆捍衛也何以云弱智高引贇¶
坐賜之巵酒因問贇曰丈夫何乃鬱鬱久為人役¶
方今交阯擅命經畧失馭邉吏養安孤欲北并衡¶
湘西蕩甌駱然後乃策進取即不能跨有南海剖¶
符通使亦與國也朝廷其許我乎贇曰足下以彈¶
丸之地崛强逆命天兵所加譬猶竈土掃塵且夫¶
順天者存昧時者蹶何如卷甲束身納土請命不¶
失封侯之賞孰與夫首領不保妻子為戮乎智髙¶
<pb:KR2k0054_WYG_095-25b>¶
笑曰吾固念之事在公矣乃遣贇還奉表以馴象¶
金銀來獻請歳貢方物上以其叛交阯來歸是開¶
邉釁拒弗納智髙復齎金函書因开贇請於邕州¶
刺史陳珙為具疏以聞不報智髙既不得請又與¶
交阯為仇且擅山澤之利遂招納亡命數出敝衣¶
易榖食佯言峒中饑部落離散邕州信其㣲弱不¶
設備也乃與廣州進士黄師宓黄瑋及其黨儂建¶
侯等日夜謀入冦一夕焚其巢紿衆曰平生積粟¶
<pb:KR2k0054_WYG_095-26a>¶
為天火焚無以為生計窮矣當㧞邕州據廣州以¶
自王否則共死四年四月率衆五千沿鬱江東下¶
攻破横山砦遂破邕州執知州陳珙等智髙閲軍¶
資庫得所上金函怒謂珙曰我求一官統攝諸部¶
汝不以聞何也珙對嘗奏不報索奏草不獲遂扶¶
珙出珙惶恐呼萬嵗求自効不聽乃并其屬及都¶
監張立斬之立大罵不為屈於是智高僭號仁恵¶
皇帝改元啟厯赦境内師宓以下皆稱中國官名¶
<pb:KR2k0054_WYG_095-26b>¶
是時天下久安嶺南州縣無備一旦兵起倉卒不¶
知所為守将多棄城遁故智高所嚮得志相繼破¶
横貴龔潯藤梧封康端九州殺官吏甚衆所過焚¶
府庫進圍廣州初智髙将至守将仲簡不許民入¶
保城中民不得入者皆附智髙智高勢益張先是¶
魏瓘築城鑿池畜水作大弩為守備至是智髙為¶
雲梯土山攻城甚急又斷流水而城堅井飲不竭¶
弩發中輒洞潰智髙力屈㑹知英州蘇緘屯兵邉¶
<pb:KR2k0054_WYG_095-27a>¶
渡村扼其歸路番禺令蕭注募土丁及海上壯士¶
二千餘人與智髙衆格鬭焚其戰艦轉運使王罕¶
亦自外至益修守備智髙知不可㧞圍五十七日¶
解去繇清逺濟江擁婦女作樂而行遇張忠戰於¶
白田忠死之去攻賀州不克夜殺蒋偕於太平場¶
九月庚申破昭州殺王正倫等於館門驛州之山¶
有數穴大可容數百十人民聞兵至走匿其中智¶
高知之縱火皆焚死十月丁丑破賔州甲申復破¶
<pb:KR2k0054_WYG_095-27b>¶
邕州日夜伐木治舟楫揚言復趨廣州十二月壬¶
申又敗陳曙於金城驛初智髙以反聞朝廷命曙¶
就擊之既而楊畋曹修張忠蔣偕相繼出又以余¶
靖孫沔為安撫使畋修聞智髙至退軍避之忠偕¶
勇而無謀皆死智髙益自恣南土騷然仁宗以為¶
憂命狄青為宣撫使諸将皆受青節制曙恐青至¶
有功亟挑戰故敗五年正月青及沔靖㑹兵賔州¶
官軍土丁合三萬一千餘人按軍法誅曙及指揮¶
<pb:KR2k0054_WYG_095-28a>¶
使袁用等三十一人於坐一軍大振於是進兵青¶
将前陣沔将次陣靖将後陣以一晝夜絶崑崙關¶
歸仁舖智髙聞王師絶險而至出其不意悉衆來¶
拒執大盾標槍衣絳衣望之如火青陣少却先鋒¶
孫節死之青起麾蕃落騎兵張左右翼出其後交¶
擊左者右右者左已而左者復左右者復右其衆¶
不知所為大敗走㑹日暮智髙復趨邕州夜焚城¶
遁由合江口入大理國得屍五千三百四十一築¶
<pb:KR2k0054_WYG_095-28b>¶
為京觀所掠生口萬餘人復其業獲偽印九黄師¶
宓而下偽官五十七人梟其首城上收馬牛金帛¶
以鉅萬計智髙自起兵㡬一年暴殘一方如行無¶
人境吏民不勝其毒朝廷為下赦令優除復慰拊¶
瘡痍百姓始得更生先是謡言儂家種糴家收已¶
而智髙叛為青破皆如其謠智髙母阿儂有計謀¶
智髙攻陷城邑多用其策僭號皇太后智髙敗走¶
阿儂入保特磨依其夫儂夏卿收殘衆得三千餘¶
<pb:KR2k0054_WYG_095-29a>¶
人習騎戰復欲入冦至和初　撫使余靖督諸部¶
發峒兵入特磨掩襲之雷火峒蠻黄少季執阿儂¶
以獻初阿儂募男子年十五以上備宿衞少季亦¶
在選中常得幸儂夏卿欲殺少季少季懼乃説阿¶
儂與其子智光及智髙子繼宗繼封皆繫組詣軍¶
門降因檻至京師甫至不殺日給食飲欲以誘出¶
智高或傳智高死乃悉棄市其後西川復奏智髙¶
未死謀冦黎雅州詔預為備御史中丞孫祚又請¶
<pb:KR2k0054_WYG_095-29b>¶
敕益州先事經制以安蜀人然智高卒不出其存¶
亡莫可知也¶
¶
　　莫公晟¶
¶
　　莫公晟者莫淮閬之族而淮辿之孫也淮辿自稱¶
南丹州刺史尋卒有子曰世忍請嵗輸貢賦授如¶
其官世忍死子公佞襲徽宗大觀中都廵檢劉惟¶
忠奏公佞阻遏諸蠻不願納土因矯詔殺之公佞¶
之弟曰公晟憤怒結谿峒圗報復數冦圍惟忠中¶
<pb:KR2k0054_WYG_095-30a>¶
傷死詔以岑利疆代惟忠發兵討公晟公晟遁去¶
乃改南丹為觀州置知州一人曹官一人兵職二¶
人指使七人吏額五十人以土丁千人𨽻之又改¶
懐逺軍為平州設官軍如觀州制髙宗紹興四年¶
宣諭使明槖上言平觀二州處廣右西偏舊常無¶
慮崇寧大觀間邉臣啓釁奏請置州拓境深入不¶
毛官軍費用悉由内郡於是騷然莫能支政和間¶
朝廷始悟其非罷之或謂觀州控制南丹十道諸¶
<pb:KR2k0054_WYG_095-30b>¶
蠻平州為西南重鎮兼制三江以故二州獨不廢¶
然州無租税仰給隣境飛輓渉險或遇蠻冦設伏¶
隂發毒矢中人輒死人畏賊率委棄道路縱然達¶
州縻費不可勝計邉吏欲以刺探為功故時時稱¶
警因以為利遂欲存而不廢比年戸籍日削民多¶
流離或轉入谿筒公私困弊為甚且税場互市之¶
利又為守臣邉吏所私獨百姓有征戌轉輸之苦¶
誠可惻憫臣以為罷平觀二州便廷議又以莫公¶
<pb:KR2k0054_WYG_095-31a>¶
晟於南丹境上不時竊發若廢二州恐於緣邉事¶
宜有所未盡詔令廣南西路帥曹憲司共條具利¶
害以聞於是諸司交言平觀二州困弊已甚有害¶
無益請復祖宗舊制為便詔從其言已而莫公晟¶
率諸蠻來附詔貰之用為本路軡轄五年授南丹¶
廵檢使¶
¶
　　莫才都¶
¶
　　孝宗乾道六年宜州蠻莫才都作亂聚衆數千人¶
<pb:KR2k0054_WYG_095-31b>¶
廣西經畧劉焞討之不克乃遣其牙将䝉明質賊¶
巢諭降才都已而明宻書與焞具言賊可破狀才¶
都覺之烹䝉明諸州合兵誘禽才都械送經畧伏¶
誅盡破其黨焞乞推恩明後以旌死事詔官其一¶
子䝉澤為進武副尉¶
¶
　　䝉光漸¶
¶
　　淳熙十年冬安化蠻突入内地焚砦柵殺居民為¶
亂宜州駐劄将官田昭明與蠻力戰敗死之十一¶
<pb:KR2k0054_WYG_095-32a>¶
年蠻酋䝉光漸復率衆抄掠先是敕賜谿峒鹽錢¶
知宜州馬寧祖甫給一月而止不能遍及蠻部思¶
立砦将領楊良臣更鎮撫乖方致激變詔罷寧祖¶
等命廣西軡轄沙世堅討之世堅言官軍與猺人¶
兵器利鈍不同宜敕沿邉軍吏多置强弩毒矢以¶
懼猺人從之世堅進擊破光漸降其黨千餘人¶
¶
　　黄勝許岑雄¶
¶
　　元史世祖二十九年上思州叛蠻黄勝許擁衆二¶
<pb:KR2k0054_WYG_095-32b>¶
萬結交阯為援冦陷忠江二州及華陽諸縣詔遣程¶
鵬飛劉國傑等發諸路兵討之勝許尋敗走入¶
交阯擒其妻子殺之成宗元貞二年勝許復攻剽¶
水口思光寨湖廣行省調兵擊破之獲其黨黄法¶
安等大徳元年勝許遣其子志寳來降四年以兩¶
江蠻酋岑雄黄勝許等猶屢相讐殺為邉患詔行¶
省捕治郎中謝讓謂不宜殫中國力逺征因榜諭¶
戒飭以擕其黨賊稍戢¶
<pb:KR2k0054_WYG_095-33a>¶
¶
¶
¶
¶
¶
¶
¶
¶
<pb:KR2k0054_WYG_095-33b>¶
¶
¶
¶
¶
¶
¶
¶
¶
　　廣西通志卷九十四¶
¶
