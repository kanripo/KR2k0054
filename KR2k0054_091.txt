# -*- mode: mandoku-view -*-
#+TITLE: 廣西通志
#+DATE: 2019-03-29 20:53:17.709316
#+PROPERTY: ID KR2k0054
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 91
<pb:KR2k0054_WYG_091-1a>¶
　　欽定四庫全書¶
¶
　　廣西通志卷九十¶
¶
　　雜傳¶
¶
　　列傳之作所以紀宦績表鄉型闡潛徳而發幽光¶
通志例也顧並舉其名忽若有瞢焉於心者韜瑕¶
匿瑜始終異故得失之林非夫徃不可諫者歟用¶
跡其行事與粵乘有合者别為雜傳糸之編末直¶
道之行誰毁誰譽善善以長惡惡以短俾覽者深¶
<pb:KR2k0054_WYG_091-1b>¶
自曉焉亦考鏡資哉¶
¶
　　陳¶
¶
　　杜僧明字𢎞照廣陵臨澤人梁大同中與兄天合¶
及周文育並為廣州南江督䕶盧安興所啓預從¶
征伐累平俚獠有功安興死復副其子子雄於新¶
州及交州土豪李賁反逐刺史蕭諮臺遣子雄與¶
高州刺史孫冏討賁時春草已生瘴癘方起子雄¶
請待秋討之廣州刺史新渝侯蕭映不聴蕭諮又¶
<pb:KR2k0054_WYG_091-2a>¶
促之遂行至合浦死者十六七衆並憚役潰而歸¶
蕭諮啓子雄及冏與賊交通逗遛不進梁武帝敕¶
於廣州賜死子雄弟子畧子烈並豪俠家屬在南¶
江天合謀於衆曰盧公累葉待遇我等今見枉死¶
而不能為報非丈夫也我弟僧明萬人之敵若圍¶
州城召百姓誰敢不從城破斬二侯然後待臺使¶
至束手詣廷尉死猶勝生縱其不㨗亦無恨矣衆¶
咸慷慨曰是所願也唯足下命之乃與周文育等¶
<pb:KR2k0054_WYG_091-2b>¶
率衆結盟奉子雄弟子畧為主以攻刺史蕭映子¶
畧頓城南天合頓城北僧明文育分據東西一日¶
之中衆至數萬陳武帝時在高要聞事起率衆來¶
討大破之殺天合擒僧明及文育等釋之引為主¶
帥武帝征交阯及討元景仲僧明文育並有功(節陳¶
書本傳)¶
¶
　　歐陽頠字靖世長沙臨湘人為郡豪族以言行著¶
聞於嶺表梁左衛將軍蘭欽少故與頠善頠常隨¶
<pb:KR2k0054_WYG_091-3a>¶
欽征討南殄夷獠擒陳文徹所獲不可勝計頠預¶
功還欽征交州復啓頠同行欽度嶺而卒頠除臨¶
賀内史啓乞送欽喪還都然後之任侯景搆逆臺¶
城陷嶺南互相吞併頠不從亂陳武帝入援將至¶
始興頠乃深自結託遷始興内史從武帝討平李¶
遷仕等梁元帝承制蕭勃在廣州兵強位重元帝¶
深患之遣王琳代為刺史琳已至小桂嶺勃遣其¶
將孫瑒監州盡率部下至始興避琳兵鋒頠别據¶
<pb:KR2k0054_WYG_091-3b>¶
一城閉門髙壘不戰亦不往謁勃怒遣兵襲頠盡¶
收其貲財馬仗尋還之復與結盟勃度嶺出南康¶
以頠為前軍都督周文育破擒之送於武帝釋而¶
禮之蕭勃死後嶺南亂武帝以頠有聲南土乃授¶
安南將軍未至嶺頠子紇已尅始興及頠至嶺南¶
皆懾伏仍盡有越地授都督交廣等十九州諸軍¶
事平越中郎將廣州刺史王琳據有中流頠自海¶
道及東嶺奉使不絶文帝即位進號征南將軍封¶
<pb:KR2k0054_WYG_091-4a>¶
陽山郡公時頠弟盛為交州刺史次弟䆳為衡州¶
刺史合門顯貴威振南土又多致銅鼓生口獻奉¶
珍異前後委積頗有助軍國天嘉四年薨子紇字¶
奉聖襲父官爵在州十餘年威恵著於百姓光大¶
中上流蕃鎮並多懷貳宣帝以紇乆在南服頗疑¶
之大建元年徵為左衛將軍紇懼其部下多勸之¶
反遂舉兵攻衡州刺史錢道戢詔儀同章昭達討¶
擒之送至都伏誅子詢以年幼免(本傳)¶
¶
<pb:KR2k0054_WYG_091-4b>¶
　　淳于量字思明其先濟北人父文成仕梁為將帥¶
量少有幹畧便弓馬起家湘東王國常侍侯景之¶
亂元帝遣五軍入援京邑量其一也侯景平封謝¶
沐縣侯尋出為持節都督桂定東西寧等州諸軍¶
事桂州刺史荆州陷量保桂州王琳擁割湘郢累¶
遣召量量外雖與琳往來而别遣使間道歸陳武¶
帝及受禪進量都督鎮西大將軍開府儀同三司¶
世祖嗣位進號鎮南大將軍王琳平頻請入朝天¶
<pb:KR2k0054_WYG_091-5a>¶
嘉五年徴為中撫軍大將軍常侍儀同量所部將¶
率多戀本土並欲逃入山谷不願入朝文帝使湘¶
州刺史華皎征衡州界黄洞且以兵迎量天康元¶
年至都以在道淹留為有司奏免儀同餘如故(本傳)¶
¶
　　唐¶
¶
　　楊思朂羅州石城人本蘇姓為内官楊氏所養以¶
閹給事内侍省預誅韋氏功累遷右監門衛將軍¶
開元初安南首領梅叔鸞叛號黒帝結林邑真臘¶
<pb:KR2k0054_WYG_091-5b>¶
金隣等國據海南詔思朂討之思朂至嶺表糾募¶
首領子弟與安南大都䕶光楚客取伏波故道進¶
出不意賊愕眙不暇謀遂大敗積尸為京觀十四¶
年邕州封陵獠梁大海反破賓横等州思朂又平¶
之禽大海等三千人討斬支黨皆盡十六年瀧州¶
首領陳行範自稱帝其下何游魯號定國大將軍¶
馮璘稱南越王陷四十餘城思朂襲斬游魯璘於¶
陣行範走盤遼諸峒思朂悉衆窮追禽斬之阬其¶
<pb:KR2k0054_WYG_091-6a>¶
黨六萬思朂性殘酷鷙忍以是能立功二十八年¶
卒(唐書宦者傳)¶
¶
　　裴行立絳州稷山人元和中遷安南經畧使部將¶
杜英策及范廷芝皆谿峒豪也故時經畧假借率¶
暴恣自肆行立覈其罪貸使自効故能得英策死¶
力廷芝嘗休沐過期行立與之約曰軍法踰日者¶
斬異時爾復然且死廷芝復踰期行立笞殺之更¶
擇良子弟以代於是威聲風行徙桂管觀察使自¶
<pb:KR2k0054_WYG_091-6b>¶
貞元來黄峒蠻數叛行立與容管經畧使陽旻以¶
賊單弱可乘意在求功遽請用兵窮討十卒被瘴¶
癘死者不可勝計黄賊乆未平二管凋敝為時所¶
訾議及代桂仲武為安南都䕶行至海門而卒(叅通¶
鑑)¶
¶
　　康承訓字敬辭靈州人宣宗時以功累擢義武節¶
度㑹南蠻破安南徙嶺南西道城邕州合容管經¶
畧使𨽻之遂統諸軍行營兵馬蠻衆深入冦邕州¶
<pb:KR2k0054_WYG_091-7a>¶
承訓分兵六道出以掩蠻戰不利士死十八唯天¶
平軍後至得免節度副使李行素帥衆治壕柵甫¶
畢蠻軍合圍留四日或請夜出兵襲蠻承訓不許¶
天平裨將隂募勇士三百夜縋出燒蠻營斬首五¶
百餘級蠻大驚間一日解圍去承訓遽奏稱大破¶
蠻賊中外皆賀加檢校右僕射子弟親昵多得冒¶
功賞而士不及怨聲盈路嶺南東道節度使韋宙¶
白狀宰相承訓自慚辭疾乃移授右武衛大將軍¶
<pb:KR2k0054_WYG_091-7b>¶
分司東都(通鑑)¶
¶
　　高駢字千里幽州人家世禁衛厯神策軍累徙秦¶
州防禦使咸通五年帝將復安南以駢為都䕶容¶
管經畧使張茵軍不進乃并以茵所領兵授駢次¶
峰州大破南詔收所獲贍軍進圍交阯克之殺叚¶
酋遷及蠻為南詔鄉導者斬首三萬餘級蠻衆遁¶
去自李涿侵擾安南十年始平置靜海軍以駢為¶
節度使始築安南城又自交至邕廣江路多潛石¶
<pb:KR2k0054_WYG_091-8a>¶
梗險駢募工劖治由是舟楫得通安南饋運相繼¶
駢之戰其從孫潯常先鋒冒矢石以勸十駢徙節¶
天平薦潯自代詔拜交州節度使(叅唐書通鑑)¶
¶
　　宋¶
¶
　　李觀象桂州人涉經史有文辭後周廣順元年為¶
權武平留後劉言掌書記馬希崇幽希蕚於衡山¶
縣自為留後言遣兵趣潭州聲言討其簒奪之罪¶
希崇懼發兵二千拒之又遣使如朗州求和觀象¶
<pb:KR2k0054_WYG_091-8b>¶
説言曰希蕚舊將佐猶在長沙此必不欲與公為¶
鄰不若先檄希崇取其首然後圖湖南可兼有也¶
言從之希崇畏言即斷都軍判官楊仲敏牙内指¶
揮使魏師進等十餘人首齎送朗州後言被襲殺¶
周行逢為武清節度使復署為掌書記行逢性殘¶
忍多誅殺觀象懼及禍清苦自勵行逢頗加信任¶
軍府之政一皆取决然忌才恃寵士人病之行逢¶
没子保權嗣位張文表難作王師壓境觀象謂保¶
<pb:KR2k0054_WYG_091-9a>¶
權曰我所恃者北有荆渚以為唇齒今高氏已降¶
朗州勢不獨全莫若順時歸命保權不能用及湖¶
湘平太祖聞觀象嘗為保權畫謀以為左補闕(宋史¶
叅通鑑)¶
¶
　　楊守珍字仲寳祥符人入内黄門習書史學兵家¶
方畧善射為環慶路走馬承受公事尋遷邕桂等¶
十州安撫都監從曹克明降撫水州蠻築二柵以¶
扼其要天禧中累遷至端州刺史(宋史宦者傳)¶
¶
<pb:KR2k0054_WYG_091-9b>¶
　　明¶
¶
　　顧興祖江都人鎮逺侯顧成子嗣爵討廣西蠻先¶
後破藍山賊潘恩生思恩河池賊覃公旺公新宜¶
山賊韋穏崇善賊趙暹等皆平之宣徳中坐交阯¶
事下獄正統十四年降都督同知(舊志)¶
¶
　　藍忠馬平人成化中以都知監太監鎮守河南忠¶
性儉朴政尚簡靜莅汴甚乆無費財勞民之事汴¶
民思之(舊志)¶
¶
<pb:KR2k0054_WYG_091-10a>¶
　　栁景溥孫嗣安逺侯爵成化末佩印鎮兩廣討鬱¶
林叛蠻破其巢三十八俘斬甚衆宏治中為廵撫¶
秦紘所劾坐貪暴下獄景亦訐紘勘無左證法司¶
論景死景恃奥援訐紘不已乃并逮紘廷鞫卒無¶
罪詔有景死奪爵閑住(舊志叅明史藁)¶
¶
　　覃昌字景隆宜山人與弟旺詣京師選入大内憲¶
宗在東宫命為伴讀登極後擢奉御厯司禮監右¶
少監掌本監印昌為人忠誠慈厚黙贊政務多慎¶
<pb:KR2k0054_WYG_091-10b>¶
密周詳朝廷大事如選妃上徽號皇子冠及封贈¶
凡十捧册厯賜御食廐馬蟒衣玉帶莊田祿米又¶
賜圖書曰忠誠不怠曰謙亨忠誠曰才華明敏曰¶
補衮宣化宏治乙夘始命歸私第卒上悼惜命本¶
監經紀喪事禮部諭祭工部給棺營墳賜祠額曰¶
保徳(舊志)¶
¶
　　趙輔字良佐鳯陽人襲職為濟寧左衛指揮成化¶
元年以中府都督同知拜征蠻將軍與韓雍討兩¶
<pb:KR2k0054_WYG_091-11a>¶
廣蠻克大籐峽凱還甫抵國門而蠻入潯州言官¶
交劾帝不聴封武靖伯廣西巡按御史端宏謂流¶
賊毒方甚而輔妄言賊盡冐封爵不罪輔無以示¶
戒輔乃自陳戰閥委其罪於守將歐信帝皆弗問¶
(舊志叅明史藁)¶
¶
　　汪直大藤峽猺人猺賊平幼入禁中為昭徳宫内¶
使陞御馬太監成化中帝欲訪事令直易服密去¶
伺察人莫之知獨都御史王越與結歡明年設西¶
<pb:KR2k0054_WYG_091-11b>¶
厰命直選錦衣官校領之直用百户韋瑛刺事陷¶
指揮黄璵又陷右通政方賓諸人先後繫獄王府¶
左右亦輒私有擒械大學士商輅兵部尚書項忠¶
等疏直罪惡上革去西厰散遣官校御史戴縉又¶
言直緝奸捕貪足以警衆御史王億附之復西厰¶
刺事如故直銜項忠劾已屬宫校發江西都司事¶
論忠違法詞連其子千户綬上命廷鞫忠坐賍罷¶
直復用千户呉綬内外相比陳鉞以諂附陞遼東¶
<pb:KR2k0054_WYG_091-12a>¶
巡撫為直謀襲建州立邊功直從之用撫寧侯朱¶
永總兵直監其軍師還直加祿米三千石陳鉞等¶
冐陞者數百人獨王越不得與乃密與直謀偕往¶
大同暗地出兵虛張聲勢妄報大功人稱王越陳¶
鉞為兩鉞後帝感小中官阿丑之諷又因東厰尚¶
銘盡發直與越交通事乃疏直旋命偕越往宣府¶
禦敵徙鎮大同乆不得還寵日衰仍罷西厰再調¶
南京御馬監降詔切責科道爭請誅之乃降直奉¶
<pb:KR2k0054_WYG_091-12b>¶
御逐王越戴縉呉綬等陳鉞己致仕韋瑛亦坐事¶
誅(節名山藏)¶
¶
　　覃吉廣西人成化中孝宗在東宫吉為典璽局郎¶
讀書識大體輔導悉規於正口授太子學庸論語¶
暇則開説諸司要務及民情土俗農桑軍旅以至¶
宦豎專權蠧政之繇退曰吾老矣何心富貴但願¶
天下有賢主足矣上嘗賜太子莊田吉請太子曰¶
天下河山皆主所有何以莊為徒為左右利而已¶
<pb:KR2k0054_WYG_091-13a>¶
竟辭之東宫出講必使左右迎請講官講畢則進¶
茶局丞不以為宜吉曰尊師重傅理當然也太子¶
嘗隨他宦念高王經吉至駭曰老伴讀來即取孝¶
經自攜吉跪曰主得無念經乎太子曰否方讀孝¶
經其見畏如此(舊志叅明通紀)¶
¶
　　唐¶
¶
　　楊貴妃容州雲凌里楊山人女小字玉環父亡母¶
葉氏懷孕十三月開元初生妃生時異香滿室胞¶
<pb:KR2k0054_WYG_091-13b>¶
胎如蓮花三日目不開母夢神人以手拭之乃開¶
眸如㸃漆抱日下不瞬肌如玉貌絶倫軍都督部¶
署楊康見之以財帛求為女妃家素貧不獲已從¶
之康有二女教之讀書妃三嵗日夜同坐聴其讀¶
誦漸長通語孟康夫婦愛之時有長史楊元琰攝¶
行帥聞之令左右與母偕來一見大喜曰我女逺¶
不能及倍金帛與康求為女康夫婦泣而從其請¶
妃性敏曉音律明經史琰秩滿歸長安選入壽王¶
<pb:KR2k0054_WYG_091-14a>¶
宫時方一十四嵗明皇召入内號曰太真大被寵¶
遇天寳間册為貴妃先是妃祖塟時遇術士云墳¶
若高出子當貴惜太低然亦產貴妃至是驗焉(舊志¶
叅許子真記)¶
¶
¶
¶
¶
<pb:KR2k0054_WYG_091-14b>¶
¶
¶
¶
¶
¶
¶
¶
¶
　　廣西通志卷九十¶
¶
